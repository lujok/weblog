<!DOCTYPE html>
<html lang="en">
<head>
<!-- 2021-03-21 -->
<meta charset="utf-8">
<meta name="viewport" content="width=device-width, initial-scale=1">
<title>醫學三字經</title>
<meta name="generator" content="Org mode">
<meta name="author" content="Lu Weiqiang">
<meta name="description" content="醫學三字經學習筆記"
>
<meta name="keywords" content="醫學三字經, 中醫">
<meta http-equiv="X-UA-Compatible" content="IE=edge" />
<link rel="stylesheet" href="/css/style.css" type="text/css" />
<link rel="stylesheet" href="/css/org-webring.css" type="text/css" />
<link rel="apple-touch-icon" sizes="57x57" href="/images/apple-icon-57x57.png">
<link rel="apple-touch-icon" sizes="60x60" href="/images/apple-icon-60x60.png">
<link rel="apple-touch-icon" sizes="72x72" href="/images/apple-icon-72x72.png">
<link rel="apple-touch-icon" sizes="76x76" href="/images/apple-icon-76x76.png">
<link rel="apple-touch-icon" sizes="114x114" href="/images/apple-icon-114x114.png">
<link rel="apple-touch-icon" sizes="120x120" href="/images/apple-icon-120x120.png">
<link rel="apple-touch-icon" sizes="144x144" href="/images/apple-icon-144x144.png">
<link rel="apple-touch-icon" sizes="152x152" href="/images/apple-icon-152x152.png">
<link rel="apple-touch-icon" sizes="180x180" href="/images/apple-icon-180x180.png">
<link rel="icon" type="image/png" sizes="192x192"  href="/images/android-icon-192x192.png">
<link rel="icon" type="image/png" sizes="32x32" href="/images/favicon-32x32.png">
<link rel="icon" type="image/png" sizes="96x96" href="/images/favicon-96x96.png">
<link rel="icon" type="image/png" sizes="16x16" href="/images/favicon-16x16.png">
<meta name="msapplication-TileImage" content="/images/ms-icon-144x144.png">
<link rel="alternate" type="application/rss+xml" href="https://waychan.cn/blog/rss.xml" title="RSS feed">
<meta property="og:title" content="醫學三字經">
<meta property="og:url" content="https://waychan.cn/note/zy/yishu/yixue-sanzijing.html">
<meta property="og:description" content="醫學三字經學習筆記">
<meta property="og:image" content="https://waychan.cn/">
<meta property="og:type" content="nil">


<meta property="twitter:title" content="醫學三字經">
<meta property="twitter:url" content="https://waychan.cn/note/zy/yishu/yixue-sanzijing.html">
<meta property="twitter:image" content="https://waychan.cn/">
<meta property="twitter:description" content="醫學三字經學習筆記">
<meta property="twitter:card" content="summary">
</head>
<body>
<header id="top" class="status">
<nav class="menu">
<label for="hamburger">&#9776;</label>
<input type="checkbox" id="hamburger"/>
<a accesskey="H" href="/">主頁</a>
<a accesskey="B" href="/blog/">網誌</a>
<a accesskey="N" href="/note/">筆記</a>
<a accesskey="G" href="/guestbook.html">留言</a>
<a accesskey="P" href="/about.html">關於</a>
</nav>
</header>
<main id="content">
<header>
<h1 class="title">醫學三字經</h1>
</header><p>
清陳修園著。原託名葉天士，後重版時改回，爲學醫之入門，自修以此開始。
</p>

<section id="outline-container-org0416f72" class="outline-2">
<h2 id="org0416f72">說明</h2>
<div class="outline-text-2" id="text-org0416f72">
<p>
此篇主要整理「醫道傳承叢書」版《醫學三字經》，爲自學之用。除「醫學源流第一」外，皆先經文後解釋後方藥。
</p>
</div>
</section>

<section id="outline-container-orgdf154eb" class="outline-2">
<h2 id="orgdf154eb">醫學三字經小引</h2>
<div class="outline-text-2" id="text-orgdf154eb">
<p>
童子入學，塾師先授以《三字經》，欲其便誦也，識途也。學醫之始，未定先授何書，如大海茫茫，錯認半字羅經，便入牛鬼蛇神之域，余所以有三字經之刻也。前曾託名葉天士，取時俗所推崇者以投時好，然書中之奧旨，悉本聖經，經明而專家之技可廢。謝退穀於注韓書室得繕本，惠書千餘言，屬歸本名，幸有同志。今付梓而從其說，而仍名經而不以爲僭者，採集經文，還之先聖，海內諸君子，可因此一字而共知所遵，且可因此一字而不病余之作。
</p>

<p>
嘉慶九年歲次甲子人日陳念祖自題於南雅堂
</p>
</div>
</section>

<section id="outline-container-orgd74f93b" class="outline-2">
<h2 id="orgd74f93b">醫學源流第一</h2>
<div class="outline-text-2" id="text-orgd74f93b">
</div>

<div id="outline-container-org3292acd" class="outline-3">
<h3 id="org3292acd">醫之始 本岐黃</h3>
<div class="outline-text-3" id="text-org3292acd">
<p>
黃，黃帝也。岐，岐伯也。君臣問答，以明經絡藏府運氣治療之原，所以爲醫之祖。雖《神農本經》在黃帝之前，而神明用藥之理仍始於《內經》也。
</p>
</div>
</div>

<div id="outline-container-orgda81e9a" class="outline-3">
<h3 id="orgda81e9a">靈樞作 素問詳</h3>
<div class="outline-text-3" id="text-orgda81e9a">
<p>
《靈樞》九卷，《素問》九卷，通謂之《內經》。《漢書藝文誌》載《黃帝內經》十八篇是也。醫門此書即業儒之五經也。
</p>
</div>
</div>

<div id="outline-container-org7f4e56c" class="outline-3">
<h3 id="org7f4e56c">難經出 更洋洋</h3>
<div class="outline-text-3" id="text-org7f4e56c">
<p>
洋洋，盛大也。《難經》八十一章，多闡發《內經》之旨，以補《內經》所未言。即間有與《內經》不合者，其時去古未遠，別有考據也。秦越人，號扁鵲，戰國人也，著《難經》。
</p>
</div>
</div>

<div id="outline-container-orgf587e51" class="outline-3">
<h3 id="orgf587e51">越漢季 有南陽</h3>
<div class="outline-text-3" id="text-orgf587e51">
<p>
張機，字仲景，居南陽，官長沙，漢人也。著《傷寒雜病論》《金匱玉函經》。
</p>
</div>
</div>

<div id="outline-container-orgf86607a" class="outline-3">
<h3 id="orgf86607a">六經辨 聖道彰</h3>
<div class="outline-text-3" id="text-orgf86607a">
<p>
《內經》詳於針灸，至伊尹有湯液治病之法，扁鵲、倉公因之。仲師出而雜病傷寒專以方藥爲治，其方俱原本於神農、黃帝相傳之經方而集其大成。
</p>
</div>
</div>

<div id="outline-container-org78ecef2" class="outline-3">
<h3 id="org78ecef2">傷寒著 金匱藏</h3>
<div class="outline-text-3" id="text-org78ecef2">
<p>
王肯堂謂《傷寒論》義理如神龍出沒，首尾相顧，鱗甲森然；《金匱玉函》示寶貴秘藏之意也。其方非南陽所自造，乃上古聖人相傳之方，所謂經方是也。其藥悉本於《神農本經》。非此方不能治此病，非此藥不能成此方，所投必效如桴鼓之相應。
</p>
</div>
</div>

<div id="outline-container-org60e1736" class="outline-3">
<h3 id="org60e1736">垂方法 立津梁</h3>
<div class="outline-text-3" id="text-org60e1736">
<p>
仲師，醫中之聖人也。儒者不能捨至聖之書而求道，醫者豈能外仲師之書以治療？
</p>
</div>
</div>

<div id="outline-container-org37817c5" class="outline-3">
<h3 id="org37817c5">李唐後 有千金</h3>
<div class="outline-text-3" id="text-org37817c5">
<p>
唐孫思邈，華原人，隱居太白山，著《千金方》《千金翼方》各三十卷。宋仁宗命高寶衡、林億校正，後列禁經二卷，今本分爲九十三卷，較《金匱》雖有浮泛偏雜之處，而用意之奇、用藥之巧亦自成一家。
</p>
</div>
</div>

<div id="outline-container-orgd76b524" class="outline-3">
<h3 id="orgd76b524">外臺繼 重醫林</h3>
<div class="outline-text-3" id="text-orgd76b524">
<p>
唐王燾著《外臺秘要》四十卷，分一千一百四門，論宗巢氏，方多秘傳，爲醫門之類書。
</p>
</div>
</div>

<div id="outline-container-org40fde78" class="outline-3">
<h3 id="org40fde78">後作者 漸浸淫</h3>
<div class="outline-text-3" id="text-org40fde78">
<p>
等而下之，不足觀也已。
</p>
</div>
</div>

<div id="outline-container-org936913c" class="outline-3">
<h3 id="org936913c">紅紫色 鄭衛音</h3>
<div class="outline-text-3" id="text-org936913c">
<p>
間色亂正，靡音忘倦。
</p>
</div>
</div>

<div id="outline-container-orgfd094ec" class="outline-3">
<h3 id="orgfd094ec">迨東垣 重脾胃</h3>
<div class="outline-text-3" id="text-orgfd094ec">
<p>
金李杲，字明之，號東垣老人，生於世宗大定二十年，金亡入元，十七年乃終，年七十二，舊本亦題元人，作《脾胃論》《辨惑論》《蘭室秘藏》，後人附以諸家合刻，有《東垣十書》傳世。
</p>
</div>
</div>

<div id="outline-container-org2d17040" class="outline-3">
<h3 id="org2d17040">溫燥行 升清氣</h3>
<div class="outline-text-3" id="text-org2d17040">
<p>
如補中益氣及升陽散火之法，如蒼朮、白朮、羌活、獨活、木香、陳皮、葛根之類，最喜用之。
</p>
</div>
</div>

<div id="outline-container-org6976a7b" class="outline-3">
<h3 id="org6976a7b">雖未醇 亦足貴</h3>
<div class="outline-text-3" id="text-org6976a7b">
<p>
人謂東垣用藥如韓信將兵，多多益善，然駁雜之處不可不知。惟以脾胃爲重，故亦可取。
</p>
</div>
</div>

<div id="outline-container-orgc4b0d4a" class="outline-3">
<h3 id="orgc4b0d4a">若河間 專主火</h3>
<div class="outline-text-3" id="text-orgc4b0d4a">
<p>
金劉完素，字守真，河間人，事跡俱詳《金史方技傳》。主火之說，始自河間。
</p>
</div>
</div>

<div id="outline-container-org80ccca3" class="outline-3">
<h3 id="org80ccca3">遵之經 斷自我</h3>
<div class="outline-text-3" id="text-org80ccca3">
<p>
《原病式》十九條，俱本《內經至真要大論》，多以火立論，而不能參透經旨。如火之平氣曰升明，火之太過曰赫曦，火之不及曰伏明，其虛實之辨，若冰炭之反也。
</p>
</div>
</div>

<div id="outline-container-orgc719034" class="outline-3">
<h3 id="orgc719034">一二方 奇而妥</h3>
<div class="outline-text-3" id="text-orgc719034">
<p>
如六一散、防風通聖散之類，皆奇而不離於正也。
</p>
</div>
</div>

<div id="outline-container-orgcf38713" class="outline-3">
<h3 id="orgcf38713">丹溪出 罕與儔</h3>
<div class="outline-text-3" id="text-orgcf38713">
<p>
元朱震亨，字彥修，號丹溪，金華人。其立方視諸家頗高一格。
</p>
</div>
</div>

<div id="outline-container-org280597b" class="outline-3">
<h3 id="org280597b">陰宜補 陽勿浮</h3>
<div class="outline-text-3" id="text-org280597b">
<p>
《丹溪心法》以補陰爲主，謂陽常有餘，陰常不足。諸家俱辨其非，以人得天地之氣以生，有生之氣即是陽氣，精血皆其化生也。
</p>
</div>
</div>

<div id="outline-container-orgc2c73e9" class="outline-3">
<h3 id="orgc2c73e9">雜病法 四字求</h3>
<div class="outline-text-3" id="text-orgc2c73e9">
<p>
謂氣、血、痰、鬱是也，一切雜病只以此四字求之。氣用四君子湯，血用四物湯，痰用二陳湯，鬱用越鞠丸，參差互用，各盡其妙。
</p>
</div>
</div>

<div id="outline-container-org2bd3838" class="outline-3">
<h3 id="org2bd3838">若子和 主攻破</h3>
<div class="outline-text-3" id="text-org2bd3838">
<p>
張子和^戴人書中，所主多大黃、芒硝、牽牛、芫花、大戟、甘遂之類，意在驅邪，邪去而正安，不可畏攻而養病。
</p>
</div>
</div>

<div id="outline-container-org459d2b5" class="outline-3">
<h3 id="org459d2b5">中病良 勿太過</h3>
<div class="outline-text-3" id="text-org459d2b5">
<p>
子和之法，實證自不可廢，然亦宜中病而即止，若太過則元氣隨邪氣而俱散，挽無及矣。
</p>
</div>
</div>

<div id="outline-container-org09e68e1" class="outline-3">
<h3 id="org09e68e1">四大家 聲名噪</h3>
<div class="outline-text-3" id="text-org09e68e1">
<p>
劉河間、張子和、李東垣、朱丹溪爲金元四大家，《張氏醫通》之考核不誤。
</p>
</div>
</div>

<div id="outline-container-orgad6d204" class="outline-3">
<h3 id="orgad6d204">必讀書 錯名號</h3>
<div class="outline-text-3" id="text-orgad6d204">
<p>
李士材《醫宗必讀四大家論》，以張爲張仲景，誤也。仲景爲醫中之聖，三子豈可與之並論。
</p>
</div>
</div>

<div id="outline-container-org7d38e8b" class="outline-3">
<h3 id="org7d38e8b">明以後 需酌量</h3>
<div class="outline-text-3" id="text-org7d38e8b">
<p>
言醫書充棟汗牛，可以博覽之，以廣見識，非謂諸家所著皆善本也。
</p>
</div>
</div>

<div id="outline-container-org3cfd520" class="outline-3">
<h3 id="org3cfd520">詳而備 王肯堂</h3>
<div class="outline-text-3" id="text-org3cfd520">
<p>
金壇王宇泰，諱肯堂。著《證治准繩》，雖無所采擇，亦醫林之備考也。
</p>
</div>
</div>

<div id="outline-container-org9b42d1a" class="outline-3">
<h3 id="org9b42d1a">薛氏按 說騎牆</h3>
<div class="outline-text-3" id="text-org9b42d1a">
<p>
明薛己，號立齋，吳縣人。著《薛氏醫案》十六種，大抵以四君子、六君子、逍遙散、歸脾湯、六味丸主治，語多騎牆。
</p>
</div>
</div>

<div id="outline-container-orgc9b1e6c" class="outline-3">
<h3 id="orgc9b1e6c">士材說 守其常</h3>
<div class="outline-text-3" id="text-orgc9b1e6c">
<p>
李中梓，號士材，國朝人也。著《醫宗必讀》《士材三書》。雖曰淺率，卻是守常，初學者所不廢也。
</p>
</div>
</div>

<div id="outline-container-org33d6f28" class="outline-3">
<h3 id="org33d6f28">景岳出 著新方</h3>
<div class="outline-text-3" id="text-org33d6f28">
<p>
明張介賓，字會卿，號景岳，山陰人。著《類經》《質疑錄》，全書所用之方，不外新方八陣，其實不足以名方。古聖人明造化之機，探陰陽之本，制出一方，非可以思議及者。若僅以熟地補陰、人參補陽、薑附祛寒、芩連除熱，隨拈幾味，皆可名方，何必定爲某方乎？
</p>
</div>
</div>

<div id="outline-container-org99fb717" class="outline-3">
<h3 id="org99fb717">石頑續 溫補鄉</h3>
<div class="outline-text-3" id="text-org99fb717">
<p>
張璐，字路玉，號石頑，國朝人。著《醫通》，立論多本景岳，以溫補爲主。
</p>
</div>
</div>

<div id="outline-container-orgb5f4922" class="outline-3">
<h3 id="orgb5f4922">獻可論 合二張</h3>
<div class="outline-text-3" id="text-orgb5f4922">
<p>
明趙獻可，號養葵。著《醫貫》，大旨重於命門，與張石頑、張景岳之法相同。
</p>
</div>
</div>

<div id="outline-container-orgd7635c9" class="outline-3">
<h3 id="orgd7635c9">診脈法 瀕湖昂</h3>
<div class="outline-text-3" id="text-orgd7635c9">
<p>
明李時珍，字東璧，號瀕湖。著《本草綱目》五十二卷，雜收諸說，反亂《神農本經》之旨。卷末刻《脈學》頗佳，今醫多宗之。
</p>
</div>
</div>

<div id="outline-container-org30e6625" class="outline-3">
<h3 id="org30e6625">數子者 各一長</h3>
<div class="outline-text-3" id="text-org30e6625">
<p>
知其所長，擇而從之。
</p>
</div>
</div>

<div id="outline-container-orge30bae1" class="outline-3">
<h3 id="orge30bae1">揆諸古 亦荒唐</h3>
<div class="outline-text-3" id="text-orge30bae1">
<p>
理不本於《內經》，法未熟乎仲景，縱有偶中，亦非不易矩矱。
</p>
</div>
</div>

<div id="outline-container-orgcfdf778" class="outline-3">
<h3 id="orgcfdf778">長沙室 尚彷徨</h3>
<div class="outline-text-3" id="text-orgcfdf778">
<p>
數子雖曰私淑長沙，陞堂有人，而入室者少矣！
</p>
</div>
</div>

<div id="outline-container-orgf9454a2" class="outline-3">
<h3 id="orgf9454a2">惟韻伯 能憲章</h3>
<div class="outline-text-3" id="text-orgf9454a2">
<p>
慈溪柯琴，字韻伯，國朝人。著《傷寒論注》《論翼》，大有功於仲景，而《內經》之旨，賴之以彰。
</p>
</div>
</div>

<div id="outline-container-org484fbc0" class="outline-3">
<h3 id="org484fbc0">徐尤著 本喻昌</h3>
<div class="outline-text-3" id="text-org484fbc0">
<p>
徐彬，號忠可；尤怡，號在涇。二公《金匱》之注，俱本喻嘉言。考嘉言名昌，江西南昌人。崇禎中以選舉入都，卒無所就，遂專務於醫，著《尚論篇》，主張太過，而《醫門法律》頗能闡發《金匱》之秘旨。
</p>
</div>
</div>

<div id="outline-container-orgfb35053" class="outline-3">
<h3 id="orgfb35053">大作者 推錢塘</h3>
<div class="outline-text-3" id="text-orgfb35053">
<p>
張志聰，號隱庵；高世栻，號士宗。俱浙江錢塘人也。國朝康熙間，二公同時學醫，與時不合，遂閉門著書，以爲傳道之計。所注《內經》《本草經》《傷寒論》《金匱》等書，各出手眼，以發前人所未發，爲漢後第一書。今醫畏其難，而不敢談及。
</p>
</div>
</div>

<div id="outline-container-orgf1b6d99" class="outline-3">
<h3 id="orgf1b6d99">取法上 得慈航</h3>
<div class="outline-text-3" id="text-orgf1b6d99">
<p>
取法乎上，僅得其中。切不可以《醫方集解》《本草備要》《醫宗必讀》《萬病回春》《本草綱目》《東醫寶鑒》《馮氏錦囊》《景岳全書》《薛氏醫按》等書爲捷徑也。今之醫輩於此書並未寓目，止取數十種庸陋之方，冀圖幸中，更不足論也。
</p>
</div>
</div>
</section>

<section id="outline-container-org2ce13ab" class="outline-2">
<h2 id="org2ce13ab">中風第二</h2>
<div class="outline-text-2" id="text-org2ce13ab">
</div>

<div id="outline-container-org22d36c6" class="outline-3">
<h3 id="org22d36c6">人百病 首中風</h3>
<div class="outline-text-3" id="text-org22d36c6">
<p>
《內經》云：風爲百病之長也。昔醫云：中藏多滯九竅，有脣緩、失音、耳聾、目瞀、鼻塞、便難之症；中府多著四肢；中經則口眼喎斜；中血脈則半身不遂。
</p>
</div>
</div>

<div id="outline-container-org98681e4" class="outline-3">
<h3 id="org98681e4">驟然得 八方通</h3>
<div class="outline-text-3" id="text-org98681e4">
<p>
中風病驟然昏倒，不省人事，或痰湧、掣搐、偏枯等症。八方音，謂東、西、南、北、東北、西北、東南、西南也。
</p>
</div>
</div>

<div id="outline-container-orgb6300da" class="outline-3">
<h3 id="orgb6300da">閉與脫 大不同</h3>
<div class="outline-text-3" id="text-orgb6300da">
<p>
風善行而數變，其所以變者，亦因人之藏府寒熱爲轉移。其人藏府素有鬱熱，則風乘火勢，火借風威，而風爲熱風矣；其人藏府本屬虛寒，則風水相遭，寒冰徹骨，而風爲寒風矣。熱風多見閉症，宜疏通爲先；寒風多見脫症，宜溫補爲急。
</p>
</div>
</div>

<div id="outline-container-orgd446bb2" class="outline-3">
<h3 id="orgd446bb2">開邪閉 續命雄</h3>
<div class="outline-text-3" id="text-orgd446bb2">
<p>
小續命湯，風症之雄師也，依六經見症加減治之，專主驅邪。閉者宜開，或開其表，如續命湯是也；或開其裏，如三化湯是也；或開其壅滯之痰，如稀涎散、滌痰湯是也。
</p>
</div>
</div>

<div id="outline-container-org7157254" class="outline-3">
<h3 id="org7157254">固氣脫 參附功</h3>
<div class="outline-text-3" id="text-org7157254">
<p>
脫者宜固，參附湯固守腎氣，朮附湯固守脾氣，歸附湯固守營氣。先固其氣，次治其風。若三生飲一兩加人參一兩，則爲標本並治之法。正虛邪盛，必遵此法。
</p>
</div>
</div>

<div id="outline-container-org8a47d55" class="outline-3">
<h3 id="org8a47d55">顧其名 思其義</h3>
<div class="outline-text-3" id="text-org8a47d55">
<p>
名之曰風，明言八方之風也。名之曰中，明言風自外入也。後人議論穿鑿，俱不可從。
</p>
</div>
</div>

<div id="outline-container-org4ec9317" class="outline-3">
<h3 id="org4ec9317">若捨風 非其治</h3>
<div class="outline-text-3" id="text-org4ec9317">
<p>
既名中風，則不可捨風而別治也。
</p>
</div>
</div>

<div id="outline-container-orgfb8cc2c" class="outline-3">
<h3 id="orgfb8cc2c">火氣痰 三子備</h3>
<div class="outline-text-3" id="text-orgfb8cc2c">
<p>
劉河間舉五志過極，動火而卒中，皆因熱甚，故主乎火；大法用防風通聖散之類，亦有引火歸源，如地黃飲子之類。李東垣以元氣不足而邪湊之，令人卒倒如風狀，故主乎氣虛；大法補中益氣湯加減。朱丹溪以東南氣溫多濕，有病風者，非風也，由濕生痰，痰生熱，熱生風，故主乎濕；大法以二陳湯加蒼朮、白朮、竹瀝、薑汁之類。
</p>
</div>
</div>

<div id="outline-container-orge9e165e" class="outline-3">
<h3 id="orge9e165e">不爲中 名爲類</h3>
<div class="outline-text-3" id="text-orge9e165e">
<p>
中者，自外而入於內也。此三者，既非外來之風，則不可仍名爲中，時賢名爲類中風。
</p>
</div>
</div>

<div id="outline-container-org04390e0" class="outline-3">
<h3 id="org04390e0">合而言 小家伎</h3>
<div class="outline-text-3" id="text-org04390e0">
<p>
虞天民云：古人論中風，言其症也；三子論中風，言其因也。蓋因氣、因濕、因火，挾風而作，何嘗有真中，類中之分。
</p>
</div>
</div>

<div id="outline-container-org246319f" class="outline-3">
<h3 id="org246319f">瘖喎斜 昏仆地</h3>
<div class="outline-text-3" id="text-org246319f">
<p>
瘖者，不能言也；喎斜者，口眼不正也；昏仆者，不省人事，猝倒於地也。口閉、目合，或上視、撒手、遺尿、鼾睡、汗出如油者，不治。
</p>
</div>
</div>

<div id="outline-container-org5e369af" class="outline-3">
<h3 id="org5e369af">急救先 柔潤次</h3>
<div class="outline-text-3" id="text-org5e369af">
<p>
柔潤熄風，爲治中風之秘法，喻嘉言加味六君子湯、資壽解語湯甚妙。
</p>
</div>
</div>

<div id="outline-container-org101e6f1" class="outline-3">
<h3 id="org101e6f1">填竅方 宗金匱</h3>
<div class="outline-text-3" id="text-org101e6f1">
<p>
《內經》云：邪害空竅。《金匱》中有侯氏黑散、風引湯，驅風之中，兼填空竅。空竅滿則內而舊邪不能容，外而新風不復入矣。喻嘉言曰：仲景取藥積腹中不下，填竅以熄風。後人不知此義，每欲開竅以出其風。究竟竅空而風愈熾，長此安竅哉？三化湯、愈風湯、大秦艽湯皆出《機要方》中，云是通真子所譔，不知其姓名。然則無名下士，煽亂後人見聞，非所謂一盲引衆盲耶？
</p>
</div>
</div>
</section>

<section id="outline-container-org9c8243b" class="outline-2">
<h2 id="org9c8243b">虛癆第三</h2>
<div class="outline-text-2" id="text-org9c8243b">
</div>

<div id="outline-container-org31a1efa" class="outline-3">
<h3 id="org31a1efa">虛癆病 從何起</h3>
<div class="outline-text-3" id="text-org31a1efa">
<p>
咳嗽、吐血、五心煩熱、目花、耳鳴、口爛、鼻干、氣急、食不知味、羸瘦、驚悸、夢遺、往來寒熱、怠惰、嗜臥、疲倦、骨蒸、不寐、女子不月等症，皆成癆病。
</p>
</div>
</div>

<div id="outline-container-orgfc3a93b" class="outline-3">
<h3 id="orgfc3a93b">七情傷 上損是</h3>
<div class="outline-text-3" id="text-orgfc3a93b">
<p>
扁鵲謂損其陽自上而下，一損肺、二損心、三損胃，過於胃則不可治。其說本於《內經》：二陽之病發心脾，有不得隱曲，爲女子不月。按：心脾上也，至不得隱曲，女子不月，則上極而下矣。
</p>
</div>
</div>

<div id="outline-container-orgf916e2e" class="outline-3">
<h3 id="orgf916e2e">歸脾湯 二陽旨</h3>
<div class="outline-text-3" id="text-orgf916e2e">
<p>
即《內經》二陽之病發心脾之旨也。此方爲養神法，六味丸爲補精法，高鼓峯並用之。
</p>
</div>
</div>

<div id="outline-container-orgf80ddac" class="outline-3">
<h3 id="orgf80ddac">下損由 房幃邇</h3>
<div class="outline-text-3" id="text-orgf80ddac">
<p>
扁鵲謂損其陰自下而上，一損腎，二損肝，三損脾，過於脾則不可治。其說本於《內經》：五藏主藏精也，不可傷，傷則失守而無氣，無氣則死矣。按：精生於五藏而統司於腎，如色慾過度，則積傷而下損；至於失守無氣，則下極而上矣。
</p>
</div>
</div>

<div id="outline-container-org7f4f5d3" class="outline-3">
<h3 id="org7f4f5d3">傷元陽 虧腎水</h3>
<div class="outline-text-3" id="text-org7f4f5d3">
<p>
腎氣，即元陽也。元陽傷，爲睏倦、食少、便溏、腰痛、陽痿等症。腎水，即元陰也。元陰虧，爲蒸熱、咳嗽、吐血、便血、遺精、喉痛、口瘡、齒牙浮動等症。
</p>
</div>
</div>
</section>
</main>
<footer id="postamble" class="status">
<div id="footer">
  <div id="jinrishici-sentence">明月松间照，清泉石上流。</div>
<script src="https://sdk.jinrishici.com/v2/browser/jinrishici.js" charset="utf-8"></script>
<div class="footer-info">
<p>本站由 <a href="/">半農</a> 维护，通过 <a href="https://www.gnu.org/software/emacs/" target="_blank">Emacs</a> 和 <a href="https://orgmode.org" target="_blank">Org</a> Mode 构建。</p>
</div>
</div>
</footer>
</body>
</html>
